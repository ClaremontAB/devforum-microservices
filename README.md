*DevForum: Mikrotjänster 15/11*

Mikrotjänster är ett arkitekturmönster som förekommer på många av våra uppdrag. Genom löst kopplade tjänster kan man åstadkomma skalbara system och låta tjänsterna vidareutvecklas och förändras separat. Kontraktsbaserad kommunikation och avgränsade syften bidrar till att tjänsterna blir enkla att underhålla och bygga om vid behov.

Men hur vet man om det är en mikrotjänst man faktiskt bygger? Hur stort kan scope:et bli innan man bör bryta ut ännu en mikrotjänst? Vad vinner man egentligen med mönstret och hur skapar man bäst värde för kund? Hur bör man se på ett ”mikrofierat” scope för test av mikrotjänster och hur organiserar man sig enligt en DevOps-process?

Den 15 november är du välkommen till nästa DevForum-träff med fokus på just mikrotjänster. Kvällen kommer att inledas med att vi under ledning av Joakim Sohlberg från CAD försöker besvara några av dessa frågor och diskutera hur vi använder mikrotjänster i våra uppdrag och hur man bäst löser de utmaningar man stöter på.

Vi fortsätter sedan med en mobbprogrammerings-session där vi på rekordtid får chans att bygga mikrotjänster i det programmeringsspråk vi använder på våra uppdrag! Med hjälp av Java, C# eller JavaScript ska vi i olika grupper bygga tjänster som pratar med varandra.

Efter kvällen kommer det vi producerat att göras tillgängligt på Claremonts github-konto för att du som utvecklare enkelt ska kunna återkomma till kodexempel och material.
